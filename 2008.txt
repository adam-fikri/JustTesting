CHOGM tangani kesan perubahan iklim 
KAMPALA, Uganda 25 Nov. – Mesyuarat Ketua-Ketua Kerajaan Komanwel (CHOGM) 2007 yang berakhir hari ini, mendesak masyarakat antarabangsa melakukan sesuatu lebih konkrit menangani kesan ancaman perubahan iklim.
Pada masa yang sama, para pemimpin yang hadir mahukan negara maju membantu negara miskin mencapai matlamat pembangunan alaf baru (MDG).
Dua isu ini terkandung dalam dua kenyataan berasingan yang dikeluarkan pada akhir mesyuarat dwi-tahunan selama tiga hari itu selain pernyataan bersama secara umum.
Seramai 35 ketua kerajaan daripada 53 negara anggota Komanwel menyertai CHOGM 2007 yang pada awalnya dibayangi isu penggantungan Pakistan sehingga kelihatan menenggelam isu lain.
Bagaimanapun komitmen negara anggota kali ini lebih matang dimana isu-isu semasa turut di beri perhatian secara serius.
Pada mesyuarat itu, pemimpin komanwel mengesahkan komitmen berterusan kepada Konvensyen Rangka Kerja Pertubuhan Bangsa-bangsa Bersatu mengenai Perubahan Iklim (UNFCC), sebagai forum untuk mencapai perjanjian global mengenai tindakan komprehensif secara kolektif.
Sementara itu, dalam pernyataan bersama, pemimpin komanwel mengulangi komitmen kepada nilai asas politik iaitu tolak ansur, hormat, keselamatan dan keamanan antarabangsa.
Perkara membabitkan demokrasi, urus tadbir yang baik; hak asasi manusia; kesaksamaan gender; perundangan; kebebasan kehakiman; keseimbangan kuasa antara eksekutif, pembuat undang-undang dan kehakiman serta kebebasan bersuara turut di catat.
mereka juga mengalukan usaha berterusan negara anggota untuk memperluaskan bantuan Tabung Komanwel bagi Kerjasama Teknikal (cftc) kepada yang lain termasuk kerjasama selatan-selatan.
Malaysia adalah antara penyumbang utama kepada CFTC iaitu kira-kira RM1.6 juta setahun.
Sementara itu Perdana Menteri, Datuk Seri Abdullah Ahmad Badawi pada sidang akhbarnya berkata, pemimpin Komanwel melahirkan kebimbangan terhadap ancamannya kepada keselamatan manusia, kemakmuran ekonomi dan kestabilan penduduk.
Katanya, mereka mendesak insentif tambahan diberi kepada negara membangun bagi menangani masalah itu.
Malaysia juga katanya, mahukan negara maju lebih ke depan dalam isu alam sekitar pada UNFCCC yang akan berlangsung di Bali, Indonesia Disember ini.
Katanya, ini kerana negara maju perlu ke depan dalam isu tersebut dan tidak menyerahkan tanggungjawab itu kepada negara-negara membangun sahaja.
Pada CHOGM kali Katanya, sekurang-kurangnya ada kesepakatan mengenai isu perubahan iklim walaupun tidak ada sasaran ditetapkan.
"Sekurang-kurangnya pada mesyuarat ini ada tanggungjawab daripada semua untuk membentuk kesepakatan berhubung isu perubahan iklim," katanya.
Sementara itu pada sebelah pagi, Perdana Menteri telah melakukan kunjungan hormat ke atas Presiden Uganda, Yoweri Museveni di Menyonyo,
Pada pertemuan itu, Abdullah mengambil kesempatan mengucapkan tahniah kepada Musaveni ekoran kejayaan negaranya menjadi tuan rumah CHOGM 2007 di samping membincangkan hubungan dua hala antara kedua-dua negara.
Penggantungan Pakistan jadi tumpuan 
KAMPALA, Uganda 25 Nov. - Penggantungan Pakistan daripada Komanwel menjadi tumpuan pada Mesyuarat Ketua-Ketua Kerajaan Komanwel (CHOGM) selama tiga hari yang berakhir hari ini di ibu negara Uganda.
Kegagalan Islamabad untuk memulihkan demokrasi dan kedaulatan undang-undang serta keengganan Presiden Jen Pervez Musharraf melepaskan jawatan sebagai ketua tentera sambil meneruskan jawatan presiden merupakan sebab yang diberikan terhadap penggantungan itu.
Keputusan menggantung Pakistan itu dibuat oleh Kumpulan Tindakan Menteri Komanwel (CMAG) yang dianggotai lapan negara komanwel dengan Malaysia selaku naib pengerusi, dibuat menjelang mesyuarat CHOGM pada Khamis selepas berbincang tujuh jam sehingga dinihari Jumaat.
Meskipun Malaysia dan Sri Lanka, yang turut menganggotai CMAG, mahu Kumpulan Tindakan itu menangguhkan keputusan berkenaan, mereka tidak dapat menyangkal hujah daripada anggota lain bahawa pilih kasih tidak sepatutnya terpakai dalam kes Pakistan, terutamanya selepas Islamabad diberikan masa yang cukup untuk akur dengan ketetapan Komanwel sebelum itu supaya memulihkan demokrasi dan kedaulatan undang-undang.
Ketua-Ketua Kerajaan Komanwel, yang berhimpun di sini untuk menghadiri CHOGM, sebulat suara menyokong penggantungan Pakistan daripada perkumpulan itu sehingga Islamabad memulihkan demokrasi dan kedaulatan undang-undang.
“CMAG membuat keputusan itu selepas mengambil kira semua kriteria yang ditetapkan. 
Sebelum keputusan dibuat, CMAG mempertimbangkan semua kriteria yang diwujudkan dalam perkumpulan itu yang telahpun dilanggari, oleh itu tindakan perlu diambil,” kata Perdana Menteri Datuk Seri Abdullah Ahmad Badawi, yang menghadiri CHOGM.
Dengan penggantungan itu, Pakistan tidak dibenarkan mengambil bahagian dalam sebarang mesyuarat dan aktiviti antara kerajaan Komanwel.
Pakistan sebelum itu telahpun memaklumkan kepada setiausaha agung Komanwel Don McKinnon bahawa negara itu tidak akan menghadiri mesyuarat CHOGM di Kampala.
Langkah oleh Komanwel itu dijangka meningkatkan lagi tentangan yang dihadapi Musharraf di Pakistan, dengan lebih sebulan sahaja lagi sebelum pilihan raya umum negara itu yang dijadual pada 8 Jan.
CHOGM turut beralih daripada kebiasaannya mengeluarkan pernyataan tunggal dengan mengedarkan dokumen berasingan mengenai perubahan iklim dan Matlamat Pembangunan Milenium (MDG), di akhir mesyaurat.
Mengenai MDG, pemimpin itu menegaskan keazaman mereka untuk mencapai MDG dan sasaran yang berkaitan, yang diterimapakai oleh 189 negara semasa Sidang Kemuncak Milenium Pertubuhan Bangsa-Bangsa Bersatu pada September 2000.
“Kami, bagaimanapun, menyuarakan kebimbangan bahawa banyak negara Komanwel ketinggalan dalam sasaran MDG semasa kita sedang separuh jalan ke arah penghujung 2015. 
Matlamat yang berkaitan dengan kematian ibu bersalin dan bayi, HIV/Aids dan penghapusan ketaksamaan gender dalam pendidikan memerlukan tindakan segera di banyak negara,” menurut pernyataan itu.
Jadikan al-Quran dekat di mata, lekat di hati 
Abdullah Bukhari Abdul Rahim Al-Hafiz.
Allah berfirman, Kitab al-Quran ini tidak ada keraguan padanya (tentang datangnya dari Allah dan sempurnanya), ia pula menjadi petunjuk kepada orang yang bertakwa. 
(al-Baqarah: 2)
Kehebatan al-Quran yang mengandungi 6,236 ayat sebagai petunjuk kepada manusia bukanlah rahsia. 
Namun, masih ramai yang tidak mahu menjadikannya sebagai panduan hidup.
Wartawan MOHD. RADZI MOHD. ZIN dan jurufoto, ABD. RAHMAN SALLEH menemu bual pensyarah Jabatan Tilawah Al-Quran, Pusat Bahasa, Universiti Islam Antarabangsa Malaysia, Abdullah Bukhari Abdul Rahim al-hafiz untuk mengupas isu ini.
MEGA: Mengapakah manusia perlukan al-Quran sebagai panduan dalam hidup?
ABDULLAH: Allah sebagai pencipta makhluk termasuk manusia sudah tentu arif dan amat mengetahui apakah keperluan manusia. 
Sebab itu kita perlu menjadikan al-Quran sebagai manual kehidupan. 
Manusia yang semata-mata bergantung kepada logik akal tidak semestinya akan betul.
Menurut Dr. Wahbah al-Zuhaili dalam Tafsir Al-Munir, hidayah atau petunjuk Allah ada lima tingkatan. 
Inilah yang selalu kita baca dalam al-fatihah iaitu ihdinas siratal mustaqim (tunjukilah kami jalan yang lurus).
Pertama, adalah petunjuk naluri yang sama-sama dimiliki oleh manusia dan juga haiwan. 
Contohnya, apabila lapar, bayi akan menangis.
Kedua, petunjuk perasaan. 
Contohnya, bayi atau kanak-kanak apabila dimarah mereka akan berkecil hati.
Ketiga, petunjuk akal fikiran. 
Tetapi ia tidak semestinya betul kerana akal kita tidak dapat menjangkau perkara yang ghaib.
Keempat, petunjuk agama sebagai panduan dengan al-Quran sebagai kitab yang mengandungi petunjuk, cahaya dan hidayah.
Kelima, taufik iaitu supaya kita sentiasa konsisten berada di dalam petunjuk Allah. 
Dengan taufik ini, graf iman kita akan bertambah dari hari ke hari. 
Untuk mencapai tahap ini memerlukan kepada ilmu dan penghayatan terutama ilmu bersumberkan al-Quran dan sunah.
Akal manusia ada hadnya di mana kita tidak mampu melihat kenikmatan syurga atau pun azab neraka Allah. 
Demikian juga aliran elektrik di dalam wayar. 
Kita tidak dapat melihatnya tetapi ia ada. 
Sebab itu, tidak mesti benda yang tidak nampak oleh mata kasar itu tidak ada.
Apakah ayat-ayat yang boleh diperluaskan kegunaannya dalam berdakwah kepada orang Islam dan bukan Islam?
ABDULLAH: Allah adalah tuhan dan pencipta sekelian alam termasuklah pencipta kepada mereka yang bukan Islam. 
Cuma bezanya ialah dari segi akidah. 
Orang Islam berpegang kepada tauhid rububiyah dan uluhiyah.
Rububiyah bermaksud semua makhluk ini ada pencipta dan pemelihara-Nya. 
Ini mempunyai persamaan dengan agama lain yang juga percaya semua makhluk itu ada penciptanya.
Yang membezakan kita dengan bukan Islam ialah tauhid uluhiyah iaitu sifat Allah yang berhak disembah, dicintai, dipatuhi perintah-Nya, ditumpui, dipohonkan mendapat segala kebaikan dan menolak sebarang mala petaka.
Dalam berdakwah tidak semestinya kita hanya mengambil ayat-ayat berkaitan akidah. 
Sebabnya masih banyak lagi ayat Allah yang berkaitan aspek kehidupan dan sosial yang mampu menjangkau sempadan agama.
Antaranya, ayat yang menerangkan interaksi antara pelbagai kaum sebagaimana yang dijelaskan dalam firman Allah dalam surah al-Hujurat: 13.
Dalam bab menjaga alam sekitar pula, kita boleh merujuk kepada surah ar-Rum: 41 yang membicarakan berlakunya pelbagai kerosakan di muka bumi akibat perbuatan manusia. 
Malangnya, dalam bab menjaga alam sekitar ini adakalanya orang bukan Islam lebih peka berbanding umat Islam.
Dalam bab sembahan orang bukan Islam misalnya, kita juga dilarang mencerca tuhan mereka atau menimbulkan provokasi akidah kepada agama mereka sebagaimana dijelaskan dalam surah al-An’aam: 108.
Untuk mengelak kemalangan jalan raya pula, kita boleh menggunakan surah an-Nisa’ ayat 29 yang bermaksud, Janganlah kamu membunuh diri kamu, sesungguhnya Allah sentiasa mengasihi kamu. 
Ayat ini beserta maksudnya boleh ditampal di tepi lebuh raya untuk memberi peringatan supaya memandu secara berhemah.
Ayat-ayat al-Quran digantung di rumah dan kedai bukanlah senario luar biasa di negara kita. 
Namun, apakah signifikan perbuatan ini kepada umat Islam?
ABDULLAH: Ayat-ayat Allah yang digantung sebagai perhiasan semata-mata tidak akan membawa apa-apa erti jika ia tidak diamalkan dalam kehidupan.
Bagaimanapun, ramai yang salah faham tentang ayat al-Quran dan menggunakannya bagi tujuan materialistik. 
Sehinggakan sesetengah ayat itu mempunyai nama tertentu.
Contohnya, ayat untuk melepasi sekatan kastam iaitu surah Yasin ayat 9; ayat pengasih (Ali-Imran: 14 & 31); ayat sakit mata (Yusuf: 93 & Qaf: 22); mengubat sakit jantung (Yunus: 57); sakit kepala (al-Waaqiah: 19) dan sakit tulang (Yasin: 78 & 79).
Hal ini berlaku mungkin kerana salah tafsiran maksud perkataan syifa’ dalam surah al-Israk: 82 yang difahami sebagai penyembuh penyakit. 
Menurut Imam Ibnu Kathir, maksud syifa’ di sini ialah menghilang atau mengubati penyakit hati seperti ragu tentang kewujudan Allah, sifat munafik, syirik atau terpesong daripada kebenaran.
Jadi, adakah salah kita menggunakan ayat-ayat al-Quran dalam kaedah perubatan?
ABDULLAH: Tidak salah kita berubat dengan ayat-ayat Allah tetapi tuntutan yang lebih utama ialah memahami ayat itu mengikut maksud yang sebenar. 
Al-Quran boleh dijadikan ubat kerana ia mukjizat Allah.
Jika ayat-ayat al-Quran diturunkan semata-mata untuk perubatan fizikal seperti kepercayaan sesetengah orang mengapa Rasulullah dan para sahabatnya bermati-matian berperang untuk mempertahankannya? 
Sudah pasti ada sesuatu yang lebih penting di sebalik itu.
Persoalannya bagaimana menjadikan manusia ketagih membaca al-Quran?
ABDULLAH: Kata pepatah Melayu, tak kenal maka tak cinta. 
Demikianlah ibaratnya kita dengan al-Quran. 
Nampak macam dekat tetapi sebenarnya al-Quran jauh dari kita.
Kita membaca al-Quran tetapi tidak ramai yang memahami tafsirannya secara betul atau mengenali al-Quran dalam erti kata sebenar. 
Hakikatnya, sesiapa yang mendampingi kitab suci ini dalam erti kata memahaminya akan merasai ia sesuatu yang tidak akan habis digali.
Ramai tidak ketagih membaca dan menghayati al-Quran disebabkan kita gagal mencontohi kaedah yang ditunjukkan oleh Rasulullah.
Baginda mengamalkan empat cara di dalam membawa al-Quran kepada generasi sahabat iaitu tilawah- membaca secara betul dan bertajwid kepada para sahabat; menafsirkan ayat supaya tidak ada lagi keraguan; menyuruh sahabat mengamal/menghayati ayat tersebut dan menyuruh mereka menghafalnya.
Pendek kata, kombinasi empat perkara ini mampu melahirkan insan yang berperibadi al-Quran.
Kesilapan kita sekarang adalah tumpuan yang berlebihan mempelajari ilmu tajwid sahaja atau mempelajari tafsir tetapi mengabaikan kepentingan tajwid atau menghafal tanpa memahami al-Quran.
Sesetengah masjid dan surau menyiarkan bacaan al-Quran melalui pembesar suara. 
Adakah ini bertepatan dengan ajaran Islam?
ABDULLAH: Memang pada mata kasar manusia yang dangkal ilmunya perbuatan sedemikian tidak salah. 
Namun, kalam Allah itu tidak boleh dibazirkan begitu sahaja.
Sebenarnya ini adalah satu lagi kesilapan berinteraksi dengan al-Quran akibat kejahilan. 
Allah menegaskan dalam firman-Nya, Dan apabila al-Quran itu dibacakan maka dengarlah serta diamlah supaya kamu beroleh rahmat. 
(al-A’raaf: 204).
Perkataan dengarlah dalam ayat ini bermaksud mendengar dengan penuh perhatian.
Ibnu Jauzi dalam bukunya, Talbis Iblis (Belitan/Tipuan iblis) menyifatkan di antara orang yang ditipu oleh iblis ialah sesetengah orang yang memperdengarkan bacaan al-Quran di menara masjid pada waktu malam dengan suara yang kuat sehingga mengganggu orang tidur.
Situasi yang sama boleh dikaitkan dengan penggunaan pembesar suara. 
Perbuatan begini sudah pasti menganggu masyarakat sekeliling yang sedang beristirehat, juga menjadi provokasi kepada bukan Islam. 
Provokasi dilarang sebagai dalam ayat 108 surah al-An’aam di atas.
Tambah buruk lagi ia mengakibatkan orang bukan Islam mengutuk al-Quran sebagaimana yang berlaku pada zaman Nabi yang membawa kepada penurunan ayat 110 surah al-Israk.
Selain itu, pastinya kita tidak dapat menjamin masyarakat sekeliling akan diam mendengar ayat-ayat Allah yang diperdengarkan itu. 
Akibatnya, niat yang nampaknya baik bertukar menghina al-Quran itu sendiri.
Penyatuan NGO Islam martabatkan umat 
BENARKAH amalan Islami Muslim tidak beragenda sehingga dengan mudah ummah diagendakan oleh golongan kuffar (kufur)?
Realitinya `ya’ dan itulah yang telah, sedang dan akan terus berlaku jika saf ummah tidak segera dirapatkan dan bertindak seiring menegakkan Islami.
Satu persatu negara Islam telah dan sedang dijarah. 
Akidah ummah sudah tidak keruan serta semakin jauh terpesong manakala nyawa tiada nilai lagi.
Disebabkan tiada agenda, segala ilmu, sumber dan insani miliki Islam tergadai manakala Muslim bertelagah dan tengadah sesama sendiri sambil menyulap kegemilangan silam.
Situasi mutakhir membayangkan bumi akan terus makmur tanpa Muslim tetapi mustahil Muslim mampu tegak tanpa golongan kufur apabila hanya status keislaman pada fardu ain jadi keutamaan tetapi semakin terhakis dari amal kehidupan, manakala fardu kifayah untuk kelangsungan hidup dikesampingkan.
Siapa harus disalahkan bila ekonomi Islam terus merudum, segala sumber bumi tergadai sudah dan moral ummah kacau bilau angkara menjijikkan keilmuan sendiri yang terbiar dikorek gali oleh kaum kufur untuk memajukan kehidupan?
Sedangkan di dalam rumah, ayah membuntingkan anak sendiri. 
Ibu membuang bayi di mana sempat. 
Si remaja muda belia merempit di jalanan, menyusur lorong-lorong belakang untuk memenuhi pusat-pusat pemulihan dadah serta akhlak.
Muslim yang kaya raya berbelanja merai dan berpesta bersama ‘bintang-bintang Hollywood’ di pusat-pusat eksklusif Eropah.
Tetapi saudara seIslam di Rwanda, Somalia, Darfur mati kebuluran dicengkam kemiskinan manakala jihad saudara di Palestin bersenjatakan batu menentang peluru musuh.
Sebab itu awal-awal lagi Allah s.w.t. 
mengingatkan dalam mafhum-Nya; Katakanlah: “jika bapa-bapa, anak-anak, saudara-saudara, isteri-isteri, kaum keluargamu, harta kekayaan yang kamu usahakan, perniagaan yang kamu khuatiri kerugiannya, dan tempat tinggal yang kamu sukai, adalah lebih kamu cintai dari Allah dan Rasul-Nya dan dari berjihad di jalan-Nya, maka tunggulah sampai Allah mendatangkan keputusan-Nya”. 
Dan Allah tidak memberi petunjuk kepada orang-orang yang fasik. 
(At-Taubah: 24)
Namun berapa kerat kalangan Muslim yang cuba menghayati, memahami dan menjadikan mafhum Allah s.w.t. 
itu pedoman dalam melayari kehidupan.
Apabila segala peringatan Yang Maha Kuasa tidak diendahkan, akibatnya Muslim terpaksa bergantung kepada musuh untuk meneruskan kelangsungan hidup dari hujung rambut hingga ke hujung kaki dan bermula dari kelahiran lahir hingga jasad dikuburkan.
Sedangkan Allah telah mengingatkan dengan mafhum Nya; “.... 
Sesungguhnya Allah tidak merubah keadaan sesuatu kaum sehingga mereka merobah keadaan yang ada pada diri mereka sendiri. 
Dan apabila Allah menghendaki keburukan terhadap sesuatu kaum, maka tak ada yang dapat menolaknya; dan sekali-kali tak ada pelindung bagi mereka selain Dia. 
(Ar-Ra’d: 11).
Namun, sifat alpa manusia sebagai makhluk yang lemah menjadikan amalan saling membantu sesama Muslim terhapus terutama apabila hidup dilimpahi dengan kenikmatan anugerah-Nya.
“Ibu bapa sekarang tidak sedar diri. 
Mereka hilang punca, segala petua yang dipupuk oleh datuk nenek sudah hilang, sedangkan itulah agenda Melayu dan Islam.
“Puncanya sebab kita tidak ada agenda diri, apa lagi agenda-agenda hidup yang lain,” kata Pengarah Sekretariat Persatuan Pengguna Islam Malaysia (PPIM), Dr. Izham Nayan.
Menurutnya, kalau agenda dalam diri dan keluarga sendiri tidak ada dan belum selesai bagaimana mungkin umat Islam dapat membentuk dan melaksanakan agenda ummah.
Sebab itu tegas Dr. Izham, agenda perlu bermula dari dalam diri sendiri. 
Perbetulkan agenda keluarga dengan kembali bergerak ke arah perintah suruhan dan larangan oleh Yang Maha Berkuasa.
Beliau berkata demikian ketika membicarakan mengenai Agenda Ummah dan Pembangunan Ekonomi Komprehensif pada Muktamar Kebangsaan Amal Islami 2007, di Kuala Lumpur baru-baru ini.
Muktamar sehari bertema Sukarelawan Pembangun Ummah anjuran Majlis Amal Islami Malaysia Yayasan Dakwah Islamiah Malaysia (Yadim) itu menghimpunkan semua badan pertubuhan bukan kerajaan (NGO) Islam Malaysia. 
Ia dihadiri oleh lebih 500 perwakilan dari seluruh negara.
Pada majlis yang sama, Yadim turut memperkenalkan akhbar berbahasa Inggeris, The Criteria untuk menyalurkan maklumat tentang Islam. 
Sebagai permulaan, akhbar berharga RM1.50 di Semenanjung dan RM1.80 (Sabah dan Sarawak) itu dicetak dua minggu sekali untuk edaran kepada NGO Majlis Amal Islami seluruh negara.
Dr. Izham berkata, Muslim tidak boleh lagi membiarkan agenda diri dan ummah diagendakan oleh orang lain.
“Kita terlalu memberi muka kepada yang memusuhi Islam sehingga kita sendiri sudah tidak ada muka lagi untuk melihat bila al-Quran dipijak-pijak dan dikencing, kerana kita hanya tahu cakap tetapi ‘buta dan pekak’ sebab tidak pernah sensitif terhadap Islam,” tegasnya.
Musuh Muslim jelas beliau, adalah diri mereka sendiri. 
Puncanya kerana gagal mengawal pemakanan dan sosial kehidupan yang diagendakan golongan yang memusuhi Islam (kufur).
Kata Dr. Izham, jika pemakanan yang menjadi darah daging ditelan tanpa usul periksa halalnya, bagaimana iman dan tanggungjawab terhadap agama dapat meresap ke sanubari.
Menurutnya, sumber produk pemakanan bukan sahaja menjadi tunggak ekonomi manusia, masyarakat dan negara, tetapi mencorak iman dan amalan kehidupan harian.
“Jika apa yang dimakan sudah tidak tentu halal haramnya, maka mudahlah budaya hidup sosial songsang dan menyongsang jadi amalan,” ujarnya.
Sebab itu tambah beliau, budaya hidup dan akidah ummah mutakhir semakin tidak terarah dan umat Muslim hidup tertindas walaupun bilangan orang Islam lebih 1 bilion, iaitu kedua terbesar selepas penganut Kristian di dunia.
Dalam hubungan ini Penasihat Agama kepada Perdana Menteri, Tan Sri Dr. Abdul Hamid Othman ketika merasmikan majlis muktamar itu berkata, kesedaran Muslim terhadap perekonomian Islam hilang kerana budaya pemikiran yang sempit.
Menurutnya, adalah mengaibkan apabila umat Islam di merata dunia terbiar kebuluran sedangkan jutaan ekor ternakan disembelih untuk ibadah korban pada setiap tahun.
“Tetapi umat Islam dan alim ulama masih terus berbicara pasal qiraat, taranum, korban pakai pisau pendek atau panjang.
“Mengapa perkara-perkara furuk (cabang) yang bukan qat’ie (jelas dan tetap) dalam fardu ain difokus tetapi cara bagaimana hendak tingkatkan ekonomi bagi pertahankan akidah dan memperkasakan ummah melalui kemajuan sains dan teknologi yang jadi fardu kifayah diabaikan,” ujarnya.
Sementara itu, Timbalan Presiden Persatuan Cina Muslim Malaysia (MACMA), Ir. 
Dr. Muhammad Fuad Yeoh ketika membicarakan mengenai Peranan Badan Aamal Islam dalam mendepani Cabaran Globalisasi berkata, uslub dakwah Muslim kena berubah mengikut keadaan dan situasi semasa.
Menurutnya, dalam dakwah sesetengah dari kaedah dan prinsip tidak berubah tetapi suasana dan keadaan sasaran yang sentiasa berubah perlu diberi perhatian.
“Kita mesti bersatu, sepakat dan seiring sebagai satu saf (barisan) dalam melaksanakan tindakan, baru ummah kuat dan syair Islam dihormati serta kembali digeruni bukan diperalat dan diperlekehkan musuh,” ujarnya.
ORANG-ORANG TERSAYANG (Siri 1) 
Pandangan matanya berpinar-pinar. 
Sebentar lagi dia mungkin akan pitam, tatkala langkah terasa semakin gontai, semakin hilang upaya. 
Barangkali suhu yang membahang, menghakis kudratnya hari ini.
Menghakis kekar tenaga mudanya. 
Meneruskan langkah tatkala ini bagaikan memikul beban yang maha berat, umpama mendaki cerun gunung yang curam, tidak setanding dengan kudrat yang bersisa.
Bagai beban yang sengaja ditimpa-timpa ke atas diri, harus dipikul, terus ditanggung, harus merengkuh langkah yang amat sukar.
Ini menguji kesabaran dan menggugah kecekalan. 
Atau apa sahaja untuk mencabar segala kewarasan akal dan kawalan naluri.
Dia menarik nafas, menguatkan semangat, meneruskan langkah kaki, tatkala dia merasakan ada keasingan yang melingkar. 
Entah kenapa, dalam dunia yang nyata pun dia masih merasakan ada suatu yang asing mengepung diri.
Hangat mentari tatkala musim tengkujuh, siapa yang boleh menjangkakan tatkala orang akan menganggap hujan sepanjang hari, bumi menjadi hangat begini, membakar sekujur tubuhnya seakan tanpa simpati, tanpa belas.
Terasa lain daripada kebiasaan. 
Sukar untuknya terus menggagahkan diri, dan dia lebih beranggapan, kehangatan ini lebih kepada kegagalan menyesuaikan diri dengan keadaan.
Lalu dia berharap, lambat-laun dia mampu menyesuaikan diri, dan ketika itu tenaganya akan bertambah.
Itu sekadar kemungkinan dan harapan, tatkala dia menyedari dia perlu terus melangkah untuk beberapa ketika, sedang langkah yang sederet pun menjalani beban maha berat untuk dilangsai.
Mentari cerah, langit tanpa awan. 
Bukankah itu tandanya cuaca baik. 
Cuaca yang baik bermakna banyak urusan boleh dibuat.
Di sebalik langit cerah, sinar teriknya begitu membahang, terasa hangat menghentak di ubun. 
Dia hampir pitam, tersembam di atas aspal hitam. 
Mujur sisa tenaga mudanya mampu menahan sekujur tubuh jatuh berguling.
Selagi ada kudrat, dia tidak mahu rebah, tidak akan tumbang. 
Alangkah aibnya jika itu yang terjadi pada dirinya tatkala ini, sedang orang lain masih gagah tanpa sedikit pun goyah di bawah bahang mentari menusuk selapis kulit dan tulang tengkorak yang melindungi otak.
Berandaian
“Ini kepanasan yang menggelegakkan otak.” Dia berandaian, dalam fikiran yang kian nanar. 
Mungkin disebabkan letih dan jerih, hinggakan dia seakan berhalusinasi, maka dia memperkatakan sesuatu tanpa sebarang perhitungan, juga pertimbangan. 
Berkata-kata bukan lagi satu keperluan, cuma sesuatu yang seolah-olah tidak terkawal.
Hangat mentari yang menusuk itu bagaikan menikam otak untuk terus tidak bertahan walau seketika, sedetik, juga sesaat.
Aspal hitam di bawah tapak kaki, adalah refleksi hangat mentari yang tidak tembus ke dalam bumi, melantun kepada jasad, memanaskan lagi sekujur tubuh yang semakin hakis kudrat mudanya.
Kaki harus melangkah, menjejaki aspal hitam, tanpa bekas pada setiap jejak, seolah-olah kehidupan tidak pernah wujud, seolah-olah kehidupan muncul dan hilang dalam senyap, berlalu dan hilang.
Di atas aspal di depannya, bahang mentari yang melantun pada permukaan hitam jelas di ruang penglihatan. 
Dia harus menempuhnya bagaikan meredah nyalaan api yang sedang marak, hangat membakar hingga menjadikan akal fikiran manusia nanar, merentung kewarasan.
Dia harus gagah sebenarnya, harus gagah untuk melaluinya, tanpa peduli, tanpa perlu mengetahui akan natijah, juga segala musibah. 
Ia bukan segala-galanya dalam hidup, bukan segala-galanya dalam kelangsungan perjalanan usia.
Perit dahaga tidak ada siapa yang tahu, dia tahu, itu hanya sebahagian dari kesengsaraan yang tidak tergambar oleh akal manusia di bumi yang mewah dengan air, hujan paling lebat, juga banjir paling dahsyat ini.
Peduli apa semua itu. 
Kemewahan apa pun bukan segala-galanya dalam hidup manusia, tatkala, kaki semakin gontai meneruskan langkah yang berat, bagaikan mengheret sebulat beban sebesar jasad manusia.
Sekali lagi, dia hampir tersungkur tatkala menghayun langkah longlai. 
Dia masih merasakan, ada sisa kudrat untuknya bangun, berdiri, mengheret langkah, mara dan terus mara ke depan.
Perjalanan yang dekat, dia rasakan, begitu amat jauh. 
Amat jauh untuk dia lunasi. 
Lutut kian menggeletar, bagaikan sang tua renta yang sewajibnya meneruskan langkah tanpa daya.
Dia tidak renta, masih anak muda berjiwa kekar dan gagah. 
Dia yakin akan fizikal dirinya. 
Tidak mungkin tewas dalam cengkaman terik mentari, atau lemas dalam kesejukan yang membeku seluruh urat nadi dan darah.
Mentari, kehangatan dan bayang-bayang besar di depan sana. 
Segala-galanya bagaikan berpadu dan kejap menggugah kekar kudrat muda.
Tidak mungkin untuk mengaku kalah dan berserah kepada keadaan, jika dia harus menghadapi himpitan paling azab dan percubaan yang paling sengsara.
“Apakah sebenarnya yang aku mahu tuju?” Soalan yang terbit dari akal yang pijar. 
Tidak mungkin ada jawapannya.
Bayang-bayang besar di hujung mata yang memandang, begitu agam dan gagah, jauh lebih gagah daripada kudrat mudanya. 
Berkilauan dalam panahan mentari cerah. 
Sinarnya terang bagaikan membakar seluruh alam.
Tidak pernah peduli
Kenapa hangat tatkala tengkujuh, dia tidak pernah peduli, tidak mahu dipedulikan. 
Kejadian itu bukan segala-galanya, tatkala ada objek di hujung pandang indera lihatnya, seakan menanti, menunggu langkah kaki yang menjadi heretan paling longlai akan tiba.
“Perjalanan apakah ini?” Pertanyaan yang berlegar-legar di dalam kepala yang terasa nyeri. 
Hangat bahang mentari mendatangkan kesakitan. 
Pandangan yang berpinar, kepala bagaikan teroleng-oleng, sebentar kemudian akan tumbang, seolah-olahnya. 
Dia masih mempunyai rasa gagah untuk tidak terus kecundang pada himpitan suasana dan gangguan perasaan. 
Kepanasan, tidak memberikan rasa selesa, juga keyakinan untuk berasa bahawa dirinya masih mempunyai kekuatan.
“Pedulikan segalanya itu”. 
Dia seakan marah kepada keadaan, barangkali nasib yang ditimpa kepada dirinya.
Dia masih punya kudrat, hatta sekadar mengheret kaki yang selama ini begitu gagah melangkah mengharung segala rintangan. 
Tidak mungkin kecundang, menyerah dan berserah, sedang di hujung indera lihat, ada perjalanan yang harus ditempuh, arah arah dituju.
“Panas ini menjadikan aku nanar?” Pertanyaan yang sengaja diungkit kepada dirinya. 
Dia menggelengkan kepala, berkali-kali dan amat perlahan juga amat payah, mencari kewarasan fikiran.
Kepanasan ini bisa menjadikan manusia hilang pertimbangan, memusnahkan keseimbangan deria, menjerut kewarasan, manusia bisa menjadi seekor binatang yang tidak mempunyai akal.
“Sedang hujan bisa melemaskan sesiapa sahaja”. 
Dia mengeluh tatkala ubunnya direjam terik mentari yang tidak belas.
Bersambung.
Lagi gempa bumi di Bukit Tinggi, Pahang 
KUALA LUMPUR 31 Dis. – Satu gempa bumi kecil berukuran 3.0 pada skala Richter, berlaku di kawasan Bukit Tinggi, Pahang pada pukul 5.19 petang ini.
Jabatan Meteorologi dalam satu kenyataan di sini hari ini berkata gempa bumi kecil itu telah menyebabkan gegaran lemah dirasai sekitar kawasan Bukit Tinggi.
“Memandangkan gempa bumi ini bermagnitud kecil, orang awam dinasihatkan tidak perlu bimbang. 
Jabatan Meteorologi akan terus memantau keadaan ini,” kata jabatan itu.
Amaran angin kencang 
KUALA LUMPUR 31 Dis. – Angin kencang timur laut selaju 60 hingga 70 km sejam dan ombak setinggi 5.5 meter dijangka berlaku di perairan Kelantan, Terengganu, Pahang, Johor Timur, Sarawak, Labuan, Kudat dan Sabah Barat mulai hari ini hingga Sabtu.
Jabatan Meteorologi dalam kenyataannya hari ini berkata, keadaan itu berbahaya kepada semua aktiviti pantai dan perkapalan termasuk menangkap ikan, perkhidmatan feri dan pelantar minyak.
Risda rugi RM10 juta akibat banjir 
MARAN 31 Dis. – Banjir besar yang melanda Pahang baru-baru ini telah menjejaskan kira-kira 500 hektar kawasan milik Pihak Berkuasa Kemajuan Pekebun Kecil Perusahaan Getah (Risda) dengan jumlah kerugian yang ditanggung dianggarkan mencecah RM10 juta.
Menteri Besar, Datuk Seri Adnan Yaakob berkata, kerugian tersebut membabitkan kerosakan ladang, prasarana dan projek ternakan yang dikendalikan oleh agensi itu.
‘‘Mana-mana kemusnahan projek yang dijalankan oleh pekebun kecil, kita akan ganti dalam tempoh dua bulan ini. 
Sebanyak 2,300 keluarga pekebun kecil terlibat dalam banjir baru-baru ini,” katanya.
Beliau berkata demikian kepada pemberita selepas merasmikan Konvensyen Pemaju Masyarakat Pekebun Kecil dan Majlis Anugerah Kecemerlangan Pekebun Kecil Negeri Pahang di sini hari ini.
Turut hadir ialah Timbalan Menteri Besar, Datuk Tan Mohd. Aminuddin Ishak dan Pengarah Risda Pahang, Mujahid Muhamad.
Sementara itu, dalam ucapannya, Adnan berkata, kerajaan negeri akan mempraktikkan kaedah yang diamalkan oleh Risda iaitu menetapkan tarikh akhir semua projek pada bulan Ogos.
‘‘Biasanya kita tetapkan bulan Disember. 
Kita akan cuba ikut apa yang dilakukan oleh Risda kerana dengan cara ini kalau kita lambat, kita masih ada masa untuk mencapai matlamat,” kata beliau.
Dalam perkembangan lain, Adnan berkata, satu konvensyen tentang hala tuju orang Melayu akan diadakan di peringat negeri Pahang bagi mengenal pasti masalah dan hubungannya dengan kaum-kaum lain.
‘‘Saya mencadangkan konvensyen Melayu ini dibuat di semua peringkat. 
Pemimpin masyarakat boleh mengadakan perbincangan secara berkala mengenai topik-topik tertentu. 
Saya terfikir untuk mengadakan konvensyen ini di peringkat negeri pada Februari ini.
‘‘Konvensyen yang akan diadakan nanti bukan sahaja membincangkan tentang nasib orang Melayu tetapi juga bagaimana boleh membantu orang bukan Melayu untuk hidup lebih harmoni,” katanya.
Kesal kanak-kanak jatuh lubang 
ALOR GAJAH 31 Dis. – Keluarga budak lelaki berusia dua tahun yang terjatuh lubang saliran air di sebuah banglo dalam kawasan resort terkemuka di sini semalam kecewa dengan sikap pengurusan resort itu yang didakwa lewat membantu mangsa, Mohd. Izzat Amir Abdul Jalil.
Menurut bapa saudara Mohd. Izzat Amir, Zul @ Kifli Injam, 42, pihak pengurusan resort telah diberitahu mengenai kejadian itu sebaik sahaja ia berlaku.
Namun, beliau mendakwa, wakil pihak pengurusan hanya tiba di tempat kejadian kira-kira satu jam 15 minit kemudian.
“Mengapa terlalu lama hendak sampai ke situ sedangkan pejabat pengurusan hanya terletak kira-kira dua minit perjalanan dari banglo itu?” katanya ketika ditemui di sini hari ini.
Dalam kejadian semalam, Mohd. Izzat Amir cedera parah akibat terjatuh ke dalam lubang saluran air sedalam empat meter di banglo di resort terbabit.
Ekoran kejadian itu, mangsa mengalami pendarahan di dalam kepala dan tengkoraknya retak.
Selain itu, kata Zul, anak saudaranya terpaksa dihantar ke Hospital Tampin menggunakan kereta.
Lebih mengecewakan, menurutnya, tiada pasukan kecemasan ditempatkan di resort berkenaan bagi menghadapi kes-kes seperti itu.
“Malah pengurus yang bertanggungjawab juga gagal dikesan ketika kejadian kerana operator resort yang dihubungi tidak tahu di mana dia berada,” katanya.
Sehingga pukul 12 tengah hari ini, tinjauan Utusan Malaysia mendapati lubang tempat lokasi Mohd. Izzat Amir terjatuh masih belum ditutup.
Pemerhatian mendapati lubang itu sukar dilihat kerana dilitupi rumput panjang.
Pihak pengurusan didapati hanya meletak beberapa kon di sekeliling lubang berkenaan sebagai tanda amaran.
Sementara itu, di Kuala Lumpur, Mohd. Izzat Amir kini dalam keadaan kritikal dan masih tidak sedarkan diri selepas menjalani pembedahan selama tiga jam membuang darah beku di kepalanya, awal pagi ini.
Dia kini ditempatkan di Unit Rawatan Rapi (ICU) Hospital Kuala Lumpur (HKL). 
Selain pendarahan di kepala, tengkorak Mohd. Izzat Amir turut retak.
Setakat pukul 7 malam ini, kanak-kanak terbabit terpaksa bergantung sepenuhnya pada alat sokongan pernafasan.
Bapa mangsa, Abu Jalil Mohamed, 49, seorang Pengarah Bahagian Bangunan di Ibu Pejabat Jabatan Kerja Raya (JKR) berkata, anaknya kini dalam keadaan kritikal dan masih tidak sedarkan diri.
“Doktor kata peluang anak saya hidup sangat tipis kerana kecederaannya serius dan mereka (doktor) bagi tempoh sehingga 48 jam.
Dua remaja maut berlumba motosikal 
BACHOK 31 Dis. – Dua remaja yang dipercayai sedang berlumba motosikal terbunuh apabila seorang daripada mereka gagal mengawal motosikalnya dan terbalik di Jalan Pintu Gerbang, Tawang, malam tadi.
Mohd. Sabri Othman, 17, meninggal dunia di tempat kejadian manakala pembonceng sebuah motosikal lain, Muhammad Firdhaus Zainal Ariffin, 15, meninggal dunia dalam perjalanan ke Hospital Universiti Sains Malaysia (HUSM) Kubang Kerian.
Dalam kejadian kira-kira pukul 11.30 malam itu, rakan Muhammad Firdhaus, Harun Setapa, 19, hanya cedera ringan dan menerima rawatan sebagai pesakit luar di hospital berdekatan.
Ketua Polis Daerah Bachok, Deputi Supritendan Yahaya Saleh berkata, kejadian berlaku ketika Mohd. Sabri yang menunggang motosikal bersendirian dalam perjalanan dari Tawang ke Kota Jembal, Bachok mengekori motosikal yang ditunggangi Harun.
Beliau berkata, motosikalnya dikatakan hilang kawalan lalu melanggar motosikal yang dibonceng Muhammad Firdhaus menyebabkan kedua-dua motosikal itu terbabas dan mereka tercampak ke jalan raya.
JBA Pahang rugi RM3.5 juta akibat banjir 
TEMERLOH 31 Dis. – Jabatan Bekalan Air (JBA) Pahang kerugian kira-kira RM3.5 juta berikutan kerosakan pada loji air dan muka sauk akibat ditenggelami banjir yang melanda negeri itu baru-baru ini.
Pengarah JBA negeri, Datuk Ismail Mohd. Nor berkata, pam dan muka sauk yang rosak membabitkan loji di Sungai Bera, Chenor, Simpang Jengka dan Pekan Tajau.
Menurutnya, muka sauk loji yang terjejas pula ialah di Lubuk Kawah, Temerloh yang diliputi pasir sedalam lebih tiga meter.
‘‘Bagaimanapun, JBA sedang berusaha untuk membaiki kerosakan tersebut secepat mungkin supaya bekalan air yang terjejas akibat banjir baru-baru ini pulih selewat-lewatnya minggu hadapan,” kata beliau kepada Utusan Malaysia di sini hari ini.
Tambahnya, loji air di Chenor, Simpang Jengka dan Pekan Tajau sudah pun beroperasi seperti biasa dan membekalkan air kepada 80,000 penduduk di daerah Maran sejak dua hari lalu.
Sementara loji bekalan air di Jenderak dan Lubuh Kawah, katanya, dijangka beroperasi sepenuhnya selewat-lewatnya minggu depan.
Menurut beliau, pihaknya dengan bantuan Rejimen Askar Jurutera Diraja (RAJD) dan Syarikat Bekalan Air Selangor (Syabas) serta Puncak Niaga Holdings Berhad sedang berusaha membaiki kesemua pam, muka sauk dan loji air untuk memulihkan bekalan air kepada kira-kira 200,000 penduduk yang terjejas.
Tambah beliau, sebanyak 27 buah lori tangki iaitu lapan lori milik Syabas, dua (JBA Negeri Sembilan) dan 17 (JBA Pahang) membantu mengedarkan bekalan air bersih kepada mangsa terbabit sehingga hari ini sementara menantikan kerosakan itu dibaiki.
Selain itu, kata Ismail, JBA juga menyediakan 34 tangki statik di Maran, Bera dan Temerloh bagi memenuhi keperluan air bersih kepada penduduk di kawasan yang terjejas akibat banjir.
Bagi memastikan semua penduduk mendapat bekalan air minuman yang bersih, Syabas turut membekalkan 8,000 botol air mineral seberat empat liter kepada 4,000 mangsa banjir di Maran dan 2,000 penduduk di Temerloh dan Bera.
Kemudahan penduduk bernilai RM20 juta dibina 
BATU PAHAT 31 Dis. – Penantian selama lebih tujuh tahun penduduk di Kampung Parit Buluh dan Parit Haji Salleh serta kawasan sekitarnya kini berakhir dengan pelancaran projek pembinaan jalan raya dan jambatan yang bakal dimulakan tidak lama lagi membabitkan pelaburan RM20 juta.
Pembinaan jambatan serta jalan raya baru itu akan merangkumi pembinaan jambatan sepanjang kira-kira 180 meter dan jalan penghubung sepanjang empat kilometer antara Kampung Parit Haji Salleh dan Parit Buluh.
Ahli Parlimen Sri Gading, Datuk Mohamad Aziz berkata, pembinaan jalan serta jambatan berkenaan memang sesuatu yang sudah lama dirancangkan dan berharap ia dapat memudahkan urusan harian penduduk di kawasan tersebut dan sekitarnya.
Beliau berkata, pembinaan jambatan merentasi Sungai Simpang Kanan tersebut juga merupakan projek pembangunan kemudahan awam yang dijanji-janjikan dan ditunggu-tunggu oleh penduduk di kawasan itu sekian lama.
Katanya, pembinaan kemudahan dijangka siap sepenuhnya menjelang 2010 dan ia bakal memendekkan masa perjalanan antara kedua-dua tempat tersebut serta mengatasi masalah kesesakan lalu lintas di kawasan sekitar.
‘‘Sebelum ini, penduduk tiada pilihan dan terpaksa menggunakan laluan lain yang lebih jauh dan mengambil masa panjang, untuk sampai ke destinasi di sebelah sungai berhampiran kawasan penempatan mereka,’’ katanya.
Beliau berkata demikian ketika ditemui selepas majlis perasmian Pecah Tanah Jambatan dan Jalan Baru Parit Buluh/ Parit Haji Salleh di Dewan Serbaguna Sekolah Jenis Kebangsaan Cina, Parit Buluh dekat sini semalam.
Hadir sama Ahli Dewan Undangan Negeri (Adun) Parit Raja, Abd. Aziz Kaprawi dan Adun Parit Yaani, Ng See Tiong.
Menurut Mohamad lagi, projek tersebut apabila siap nanti akan menjadi antara laluan penting kepada pengguna di kawasan sekitar terutama sebagai jalan pintas antara Kawasan Perindustrian Sri Gading dengan Kawasan Perindustrian Tongkang Pecah.
Beliau yang juga Ketua Umno Bahagian Sri Gading berkata, Jabatan Kerja Raya (JKR) perlu memastikan pembinaan kemudahan berkenaan dimulakan September lalu, dan akan siap pada tempoh yang ditetapkan iaitu dua tahun lagi.
Katanya, jabatan itu perlu memastikan hanya kontraktor berwibawa saja dilantik bagi menunaikan tanggungjawab tersebut dan tidak teragak-agak mengenakan tindakan tegas jika syarikat yang dilantik gagal melaksanakan projek itu seperti dijanjikan.
Sementara itu, mengenai perkembangan lain, Mohamad meminta kerajaan mengkaji kemungkinan membina lebuh raya yang dapat menghubungkan bandar Sri Gading secara terus dengan Projek Lebuh Raya Utara Selatan tanpa melalui tol Ayer Hitam, Yong Peng atau Pagoh.
Beliau juga mencadangkan agar kerajaan mengkaji kemungkinan membina beberapa laluan alternatif bagi mengatasi masalah kesesakan lalu lintas yang sering dialami pengguna di bandar ini pada waktu puncak.
Katanya, antara laluan cadangan itu ialah laluan khas yang menghubungkan bandar ini secara terus dengan Lebuh Raya Utara Selatan, jalan pintas Parit Raja-Simpang Renggam serta jalan susur bermula dari Kampung Parit Besar di Jalan Kluang hingga ke pekan Parit Raja.
‘‘Saya yakin pembinaan jalan berkenaan dapat mengatasi masalah kesesakan lalu lintas yang sering dialami pengguna berhampiran pekan Sri Gading, di samping merancakkan lagi pembangunan sosioekonomi di kawasan sekitar,” katanya.
Kursus Sate Merah bantu ibu tunggal 
JOHOR BAHRU 31 Dis. – Peserta Kursus Keusahawanan Sate Merah anjuran Majlis Agama Islam Johor (MAIJ) menyifatkan program tersebut sebagai satu landasan bagi membantu kaum wanita khususnya ibu-ibu tunggal dalam bidang perniagaan.
Kursus tersebut, kata mereka, banyak memberi pendedahan dan maklumat bagaimana untuk memulakan sesuatu perniagaan khususnya berkenaan dengan sate merah iaitu sejenis makanan kesihatan yang mempunyai khasiat tinggi.
Seorang ibu tunggal, Azni Jantan, 48, ketika ditemui berkata, pendedahan itu mampu memberikan nafas baru bagi memajukan lagi perniagaannya yang sedia ada.
Menurutnya, pada masa ini, beliau menghadapi masalah untuk menyediakan juadah sate dalam menu harian di kafenya kerana kesukaran mencari pembekal dan kini saya berhasrat menjual sate merah.
‘‘Kafe saya di Hotel Orked sememangnya menerima ramai pengunjung, jadi saya tidak risau tentang penjualan sate merah ini kerana yakin ia akan mendapat sambutan,” katanya.
Sementara itu, Noraya Ahmad, 40, yang bertanggungjawab membawa 20 ibu tunggal menghadiri kursus tersebut berkata, niatnya semata-mata untuk menolong ibu tunggal dan menggalakkan mereka menceburkan diri dalam bidang keusahawanan.
‘‘Semoga dengan maklumat yang diberikan oleh pihak syarikat Perbadanan Keusahawanan Omega Berhad dapat membantu mereka berdikari tanpa mengharapkan simpati masyarakat,’’ katanya.
Seorang lagi surirumah yang merupakan ibu kepada tiga cahaya mata, Norfaida Abdullah, 47, berkata, tujuan utama dia menyertai kursus tersebut kerana meneruskan minatnya dalam bidang perniagaan.
Tambah Norfaida, bidang keusahawanan mampu menjamin masa depan selain memberikan peluang menambah pendapatan.
Beliau yang mendapat sokongan suami bercadang membuka kiosk sate merah di Bandar Baru Uda di sini dalam masa terdekat selepas mendapatkan modal perniagaan daripada Yayasan Tekun Nasional (TEKUN).
Zairiati Jamaluddin, 25, pula berkata, tujuan utama dia hadir ke kursus itu adalah untuk menimba pengalaman untuk menjadi usahawan yang berjaya.
‘‘Saya ingin menjadikan perniagaan satu karier selain membantu suami menambah pendapatan keluarga tidak lama lagi,” katanya.
Banjir: Sekolah di Kelantan rugi RM7.13 juta 
KOTA BHARU 31 Dis. – Nilai kerosakan yang dialami oleh 32 buah sekolah akibat banjir yang melanda Kelantan baru-baru ini dianggarkan mencecah RM7.13 juta.
Pengarah Jabatan Pelajaran negeri, Ismail Md. 
Noor berkata, kerosakan itu kebanyakannya melibatkan bangunan dan peralatan seperti perabot, pagar dan padang permainan.
‘‘Pihak Jabatan Pelajaran negeri telah mendapat laporan butiran terperinci daripada sekolah yang berkenaan dan sehubungan itu, kesemua kerosakan akan dipastikan dibaiki dalam kadar segera.
‘‘Namun demikian, kerosakan yang berlaku tidak menjejaskan sesi pembelajaran yang melibatkan kira-kira 10,000 murid kerana ia masih boleh digunakan apabila sesi baru persekolahan bermula Rabu ini,” katanya.
Beliau berkata demikian ketika ditemui selepas merasmikan Seminar Pemantapan Fail Meja anjuran Pejabat Pelajaran Daerah (PPD) Pasir Puteh/Machang di sini hari ini.
Katanya, daripada jumlah sekolah terbabit, 29 buah adalah di bawah pentadbiran PPD Pasir Mas/Tumpat manakala tiga buah lagi dalam PPD Tanah Merah/Jeli.
‘‘Pada keseluruhannya saya berpuas hati dengan persiapan pihak sekolah menghadapi banjir apabila kerosakan yang dialami berjaya diminimumkan.
‘‘Misalnya, perabot rosak ialah yang tidak dapat dialih, manakala kerusi dan meja yang boleh dialih pula banyak dapat diselamatkan,” jelasnya.
Pada perkembangan berasingan, Ismail menyasarkan tahun 2008 sebagai tahun untuk memantapkan pengurusan sekolah melalui urus tadbir yang baik di kalangan pengetua dan penolong kanan.
RM583j atasi setinggan 
JOHOR BAHRU 31 Dis. – Kerajaan Pusat memperuntukkan RM583 juta untuk membangunkan 5,652 unit rumah bagi mengatasi masalah setinggan sekitar Johor Bahru termasuk di kawasan Pihak Berkuasa Pembangunan Iskandar (IRDA).
Menteri Besar Johor, Datuk Abdul Ghani Othman berkata, daripada jumlah itu, sebanyak RM283 juta disalurkan kepada IRDA untuk membina 2,932 unit rumah bertingkat di tapak seluas 25.9 hektar bersebelahan Lebuhraya Hubungan Penyuraian Timur (EDL).
Menurutnya, projek tersebut membabitkan lapan kawasan setinggan iaitu Kampung Desa Jaya, Kampung Melayu, Kampung Makmur, Kampung Tengah dan Bunga Raya, Kampung Belatik, Kampung Tok Siak, Kampung Hajah Hasnah dan Kampung Bakar Batu.
Beliau berkata, baki RM300 juta lagi digunakan untuk membina 2,720 unit rumah bertingkat bagi menempatkan setinggan di Skudai Kiri dan kawasan-kawasan sekitarnya.
‘‘Projek ini dilaksanakan Jabatan Perumahan Negara di tapak seluas 25.9 hektar di Kampung Sungai Belanga iaitu kawasan kampung yang berada di belakang Kipmart, Tampoi,’’ katanya kepada pemberita di sini hari ini.
Beliau berkata, kerja-kerja pembinaan kedua-dua projek perumahan itu akan dimulakan awal tahun depan dan dijangka siap dalam masa dua tahun.
Menurut Abdul Ghani, kerja-kerja pembinaan lebuh raya sepanjang 8.5 kilometer yang menghubungkan Kompleks Kastam, Imigresen dan Kuarantin (CIQ) di Bukit Cagar dengan Lebuhraya Utara Selatan di Pandan akan dimulakan tahun depan.
“Lebuh raya ini perlu bagi memudahkan laluan masuk ke Tambak Johor dan telah diluluskan Kabinet baru-baru ini,’’ katanya.
Menurut Abdul Ghani, projek itu dilaksanakan Malaysian Resources Corporation Bhd. (MRCB) dengan kos kira-kira RM1 bilion bermula Mac ini.
Beliau yakin pembinaan dua projek tersebut akan dapat menyelesaikan masalah setinggan di Johor Bahru.
“Kerajaan negeri yakin sasaran setinggan sifar 2013 akan dapat dicapai sekiranya tiada lagi kawasan setinggan baru dibuka,” ujarnya.
